---
templateKey: blog-post
title: วิ่งเทรล ใช้รองเท้าถนนได้มั้ย
date: 2019-10-15T12:30:07.581Z
description: >-
  เห็นหลายๆคนมีคำถามว่า “จะไปวิ่งเทรลรายการนี้ ใช้รองเท้ารุ่นไหนดี”,
  “ช่วยแนะนำรองเท้าวิ่งเทรลให้หน่อย” ฯลฯ
  และมีคำถามประมาณนี้อยู่เรื่อยๆเลยอยากจะมาแชร์ประสบการณ์ส่วนตัวให้อ่านกัน
featuredpost: false
featuredimage: /img/rcover.png
tags:
  - utmt
  - shoes
  - trail
  - hoka
---
ก่อนอื่นเลย เรามาทำความเข้าใจกันก่อนว่า ทำไมถึงต้องมี “รองเท้าเทรล”



## ฟังก์ชันหลักๆของรองเท้าเทรล

* “เพิ่มการยึดเกาะ” อันนี้ถือเป็นฟังก์ชันหลักเลย พื้นรองเท้าด้านนอกของพวกรองเท้าพวกนี้จะมีดอกลึก และออกแบบมาพิเศษกว่ารองเท้าถนนทั่วไป เพื่อให้ยึดเกาะกับพื้นผิวประเภทต่างๆได้ดีขึ้น เพราะในเทรล มีสารพัดรูปแบบเส้นทาง ถ้าเป็นรองเท้าวิ่งถนนอาจจะลื่น ไม่มั่นคง หรือเกิดอุบัติเหตุได้
* “ระบายน้ำได้ดี” หลายๆรุ่นอาจจะออกแบบมาพิเศษเพื่อให้ระบายน้ำออกได้ดี เนื่องจากการวิ่งเทรลอาจจะเจอเหตุการณ์ที่ต้องวิ่งลุยน้ำ หรือวิ่งระหว่างฝนตกมากกว่าวิ่งถนนทั่วๆไป
* “การปกป้องพิเศษ” เช่น บางรุ่นอาจจะมีแผ่นกันหินอยู่ตรงพื้น ทำให้เท้าเราไม่ช้ำมาก ถ้าเหยียบหินแหลมๆ หรือรากไม้ ถ้าต้องวิ่งเป็นเวลานาน

## แล้วใช้รองเท้าถนนวิ่งแทน จะเป็นอะไรมั้ย

จริงๆแล้วไม่ได้กฎตายตัว ว่าถ้าจะวิ่งที่ไหน ต้องใช้รองเท้าประเภทไหนวิ่ง **เพียงแค่ถ้าเราเลือกอุปกรณ์ให้เหมาะกับสภาพสนาม ก็จะทำให้เราวิ่งได้ง่ายขึ้น ปลอดภัยขึ้นเท่านั้นเอง** ซึ่งความจริงแล้ว สนามเทรลหลายๆสนามในบ้านเรา สามารถใช้รองเท้าถนนวิ่งแทนได้เลยด้วยซ้ำ

## เล่าประสบการณ์ส่วนตัวซักหน่อย

ในเรซ UTMT 100 miles ที่ฮ่องกง เมื่อต้นปีที่ผ่านมา ผมใช้รองเท้าทั้งหมด 2 คู่

* Start – 55K : HOKA EVO Mafate
* 56K – 160K (finish) : HOKA Clifton 5

![ช่วงแรกของงานแข่ง 100 miles ที่ใช้ EVO Mafate การตอบสนองดีมากๆ](/img/r1.jpg "ช่วงแรกของงานแข่ง 100 miles ที่ใช้ EVO Mafate การตอบสนองดีมากๆ")

สำหรับช่วงแรกที่วิ่งด้วย EVO Mafate ก็ดีด พุ่ง ซิ่ง ตาม profile ของรองเท้าซีรีส์ EVO ของ HOKA อยู่แล้ว แต่ปัญหาคือผมเลือกไซส์เล็กไปครึ่งเบอร์ ทำให้เล็บชน เลยจำเป็นต้องเปลี่ยนเป็นคู่ที่ใหญ่ขึ้น หลังกม.ที่ 55

![แถมสำหรับ EVO Mafate นิดนึง คู่นี้ใส่ลงเทรลแล้วมันส์มาก สาดทุกโค้ง โคตรมั่นใจ](/img/r2.jpg "แถมสำหรับ EVO Mafate นิดนึง คู่นี้ใส่ลงเทรลแล้วมันส์มาก สาดทุกโค้ง โคตรมั่นใจ")

หลังจากเปลี่ยนเป็น Clifton 5 ความรู้สึกแรกเลยคือ “คิดถูกโคตรๆ” เพราะต้องลักษณะแล้ว Clifton จะมีพื้นที่นุ่มกว่า น้ำหนักเบากว่าเล็กน้อย เลยให้ความรู้สึกที่ดีขึ้นมากๆ แต่ต้องดูกันยาวๆเวลาเจอพื้นผิวเทรลที่หลากหลาย

![(ซ้ายสุด) ช่วงกม.ที่ 56-160 ของงาน UTMT ใช้ Clifton ผ่านมาได้ (เกือบๆ) สบาย **แต่ให้ความมั่นใจเวลาซิ่ง หรือ downhill ได้ไม่เท่ารองเท้าเทรลนะ**](/img/r3.jpg "(ซ้ายสุด) ช่วงกม.ที่ 56-160 ของงาน UTMT ใช้ Clifton ผ่านมาได้ (เกือบๆ) สบาย **แต่ให้ความมั่นใจเวลาซิ่ง หรือ downhill ได้ไม่เท่ารองเท้าเทรลนะ**")

ด้วยความที่เส้นที่วิ่ง ไม่ได้ถือว่า technical มาก มีบันไดช่วยซะเยอะ เลยทำให้คู่นี้ยังใช้งานได้ดี แต่ก็มีลื่นๆอยู่บ้างตามประสาการเอารองเท้าถนนไปลงเทรล แต่รวมๆแล้วสำหรับผมคิดว่าใช้งานได้โอเค

เรื่องราวเหมือนจะผ่านไปได้ด้วยดี จนกระทั่งใช้ Clifton ไปได้ 80K เริ่มมีความรู้สึกว่าฝ่าเท้าระบม สาเหตุก็เพราะระหว่างเทรลมีหินเยอะ ถ้าเป็นพื้นรองเท้าเทรลจะสามารถกันหินแหลมๆพวกนี้ได้ แต่รองเท้าถนนก็รับไปเต็มๆ (หลังแข่งจบ 160K นอกจากปวดแข้งขาแล้ว ก็เดินแบบฝ่าเท้าระบมไปอีก 2-3 วัน)

## 

สรุป

ถ้าไม่มีรองเท้าเทรลจริงๆ ก็ใช้รองเท้าถนนแทนได้แหละนะ แต่ต้องดูสภาพเทรลนิดนึง ว่าไม่ยาก หรือ technical จนเกินไป เอาง่ายๆว่าเช่นแบบ TNF Thailand อันนี้สบายๆเลย

แต่สุดท้ายแล้ว ถ้าให้ดีก็ใช้รองเท้าให้มันถูกประเภทนั่นแหละครับ ไม่ต้องคิดเยอะ ปลอดภัย วิ่งสนุก (อ้าว แล้วจะเขียนมาซะยืดยาวทำไม 555)
